---
titolo: La Valle dell'Eden
autore: John Steinbeck
---

Questa era la lunga valle del Salinas. La sua storia era simile a quella di tutto lo Stato. Prima ci furono gli indiani, una razza inferiore che non aveva né energia né inventiva, e nemmeno cultura; un popolo che viveva di larve e cavallette e molluschi, troppo pigro per cacciare o pescare. Mangiavano quel che potevano raccogliere e non piantavano niente. Facevano la farina pestando le ghiande amare. Persino le loro guerre erano fiacche pantomime.

Non so che cosa l’abbia portato verso la valle del Salinas. Era un posto improbabile per uno che veniva da un paese così verde; ma so che arrivò una trentina d’anni prima della fine del secolo. Portò con sé la sua mogliettina irlandese, una donnetta piccola, tosta e severa, con il senso dell’umorismo di una gallina. Aveva una mentalità da presbiteriana acida e un codice morale che prevedeva di aggredire e fustigare qualsiasi cosa risultasse vagamente piacevole.

Cyrus Trask portò il lutto per la moglie in compagnia di un barile di whisky e di tre vecchi commilitoni che tornavano a casa, nel Maine, passando da quelle parti. All’inizio della veglia il piccolo Adam scoppiò in un pianto dirotto perché i dolenti, non sapendo nulla di neonati, non avevano pensato a farlo mangiare. Cyrus risolse in fretta il problema. Intinse uno straccio nel whisky e lo diede da ciucciare al bambino. Dopo tre o quattro ciucciate il piccolo Adam si rimise a dormire. Diverse volte, in quei giorni di lutto, si svegliò e si lamentò, ebbe di nuovo la pezza bagnata di whisky e tornò a dormire. Rimase ubriaco per due giorni e mezzo. Qualunque conseguenza possa aver avuto sul suo cervello in via di sviluppo, il metabolismo ne trasse un gran beneficio: da quei due giorni e mezzo uscì con una salute di ferro. E quando, passati i tre giorni, suo padre finalmente andò a comprare una capra, Adam succhiò voracemente il latte, vomitò, ne bevve ancora e si riprese. Suo padre non ci vide niente di allarmante, giacché anche lui faceva la stessa cosa.

Se le piacessero o meno i bambini, nessuno lo sapeva. A lei non lo avevano mai chiesto, ed era una che parlava solo se interrogata. Dal punto di vista del marito, questa era forse la più splendida delle sue virtù. Non esprimeva mai spontaneamente un parere o un’idea e, quando era un uomo a parlare, gli dava la vaga impressione di ascoltarlo mentre sbrigava le faccende di casa.

La mamma era in cucina a controllare la nuova ragazza danese che lavorava per noi. Ne avevamo una serie: i contadini danesi appena immigrati mandavano le figlie a servizio presso le famiglie americane e loro così non solo imparavano la lingua ma anche la cucina locale, come apparecchiare la tavola e i modi e gli usi sociali della gente bene di Salinas. Alla fine di un paio d’anni passati così – a dodici dollari al mese – le ragazze danesi erano mogli ambitissime per i giovani del posto. Non solo conoscevano i costumi americani ma lavoravano anche come somari nei campi.
